MONERE.

Alia omnia incipe narrare, tum ea facta, de quibus vis arguere, exagera, reprehende, & eis circumstantias alias appone, ne ille minimè advertat se tangi & sæpe audientem bonæ mentis ac lætum esse jube, ac facetias immisce; & si tristetur, quære causam, & tunc in fine alia omnia appone, de remediis etiam in abstracto loquere.

Si quis sciat se apud te de aliquo vitio esse suspectum, eum præfice rebus arcanis, sed non cum periculo tuo, ille ut à se amoliatur suspicionem, toto animo exequetur negotia commissa; ideoque expedit ostendere interdum suspiciones.

Juvenes, qui sui juris sunt & ad illicita prolabuntur, si exprobrandô arguas, magis accendes; ideoque potius eorum pœnitentia expectanda, vel satietas.
Si contingat, ut dicto audientes sint, non ex abrupto de duro in lenem descende, cum frigidis apertè agendum, timor incutiendus; cum fervidis cautè, & leniter.
