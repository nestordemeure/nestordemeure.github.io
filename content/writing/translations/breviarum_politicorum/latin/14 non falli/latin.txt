NON FALLI.

Prudentibus viris non semper plena fides habenda, quia quæ illorum prærogativas concernunt, ea nimis extenuant; et quia alienam famam nimis benè interpretantur; non fatebuntur an quispiam coram illis de te sinistrè locutus sit, non à quo cavendum sit, non quibus vitiis laboret. Idem est de Sacerdotibus, dum suos laudant poenitentes, quia de his nihil possunt, nisi bene loqui, non minus quam Parentes de filiis.

A quo times, ne te absente, aut querelas contra te, aut turbas, aut quid simile moveat; habe illum tecum specie amicitiae, in recreationibus, venationibus, mensa, colloquio, comilitio, &c. Sic ne vicinæ nationes rebellent, ubi tu implicaris alio bello, conspicuos eorum cum exigua manu, à qua perfidia timeri non possit, tecum in bellum veluti fidelissimos adduc.
Juvabit, ut, dum ad mensam sedens scribis, ante te speculum sit, ut videas, quæ à tergo geruntur.
