LEGERE, SCRIBERE.

Si quid scribas in loco quem multi adeunt, erige chartam scriptam, veluti eam describeres, hæc omnibus pateat, & ea quæ vere scribis jaceant, & ita tegantur, ut sola linea, quam descripsisti, pateat, & à quovis accedente legi possit. Quæ vero scripsisti, libro, vel charta alia obtege, aut charta erecta propius mota.

Si dum legis, aliquis accedat, statim plurima folia transpone, ne tua intentio deprehendatur, imo convenit plures libros esse simul compactos, ut unus præ altero inspiciendus objiciatur. Quod si literas scribas, aut legas librum, aliusque superveniat, coram quo si legas, suspectus eris, subinde & veluti ex libro & literis rem omnino differentem propone; ut si v.g. scribas monitorias &c. advenientem hospitem interroga, quid ad talem casum cautè, prudenter possis respondere; aut pete nova, ut litteras possis implere; idem fac cum pecunias numeras, aut librum legis.

Scribere secreta manu tua ne graveris; nisi per zifras scribas; idque tales, quæ ab omnibus legi, aut intelligi possunt, quales Trithemius in Polygraphia sua dedit, hæc enim magis celant, si aliena manu scribantur. Zifræ enim suspicionem excitant; & si deprehendatur te eas scripsisse, ut clavem edas compelli potes aut sensus scripti detegitur facilius.
