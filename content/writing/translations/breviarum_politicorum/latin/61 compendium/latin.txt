OPERIS COMPENDIUM.

Hæc quinque præ oculis habe, nempe:

1. SIMULA.
2. DISSIMULA.
3. NULLI CREDE.
4. OMNIA LAUDA.
5. VIDE QUID AGAS.

SIMULA, DISSIMULA. Omnium te ostende amicum, cum illis conversare, à quibus abhorres, ut sic cautelam quoque discas. Iram omni possibili modo preme. Plus una illa te diffamabit, quam multæ virtutes commendabunt. Semper faciliora eligere conaris, ut facilius obedire majorique, quia plura secum trahit incommoda, & cum difficilis actio occurrit de duobus elige faciliorem. Semper hoc cura, ut nullus sciat, quid de hac re judices, quid scias, quid velis, quid cures, quid fugias; Virtutes non expedit nimis abscondere, nec sacra longiora incusare, ne videaris inde votus. Etiam si aliquid duriori modo possis obtinere, eum non adhibe.

NULLI CREDE. Dum te laudant, persuade, quod illudant, non concede ullum secretum, quia sæpe es despectus, non lauda te, nec vitupera, insidiantur tibi alii, ut te carpant, non ostende libertatem in moribus, unde judicaberis, si quis vituperet & vexet, puta quod tuam virtutem probet, simulant amici & non sunt.

OMNIA LAUDA. De omnibus bene, aut non male loqueris, ne sciat tertius, & cum auctuario ad ipsum deferet. De superioribus semper bene loquere, quia paci servit, eos quorum gratia eges, lauda, item victum & amictum, quem ab alio habes.

VIDE QUID AGAS. Quid loqueris. Potestne hoc in meliorem partem trahi, si potest, certo trahetur, forte aspicit quispiam, aut audit, quem tu non vides.
