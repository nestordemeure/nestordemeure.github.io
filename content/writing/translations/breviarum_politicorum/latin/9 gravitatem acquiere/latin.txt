GRAVITATEM ACQUIRERE.

Occupationes congruas elige, indecentibus abstine. Si Prælatus es, arma non tracta; si Nobilis, Chiromanticam artem; si Religiosus, Medicinam insuper habe; si Sacerdos, ne sis lanista. Negotiorum causa te adeuntibus facilem te præbe, patienter & circa turbationem confusionemque; quemlibet audi.
Gravitas quam primo acceffu ostendis, magnâ mox dulces. Animis enim generosis sæpe vel ipsâ verborum, et si nihil afferentium, suavitate satisfit, qui contra asperius accepti alienarentur.

Non facile promittas, aut concedas; non facile rideas, non statim aliquid conclude, conclusa non muta. Oculos non defige in alterum, non jacta nasum, non corruga, non esto tetricus, gestus rarus habe, caput rectum tene, verbis paucis & sententiosis utere, habe passus non nimis diductos, omnia membra decore compone.

Nulli fateare te aliquid amare, aut odisse, aut timere. Vilia negotia non ipse, sed per famulos agas, nec de illis loquaris.

Cum lectum intras, aut deferis, nullus adfit.

Paucis esto familiaris, rarius visita amicos, ne contemnaris. Non in quovis loco sine delectu colloquium instrue.

Subitam mutationem morum, vestitus, victus, splendoris &c. evita, et si in melius tendas.

In laudibus & reprehensionibus à nimis exaggerationibus abstine, sed proportionate ad materiam judicandum, ne gravis nimia exaggeratione sis.

Affectus nimios, ut oblectationes, admirationes &c. rarissime fac manifestos. Etiam in intima amicitia pietatem præ te feras; item cum confidentissime agis, de nemine queraris, neminem accuses.

Res multas non imperes simul subditis, & quas exequi nequeant, quia discent contemnere jussa, aut poterunt ostendere imprudenter imperata.

Leges aut nullas feras, aut paucissimas. Non facile irascaris, nam si deinde facile placaberis; levis haberis. Si quid publicè dicturus es, præmeditate, & è calamo dic.
