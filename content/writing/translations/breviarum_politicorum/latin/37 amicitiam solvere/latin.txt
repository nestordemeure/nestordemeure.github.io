AMICITIAM SOLVERE.

Cum nemine veluti uno ictu amicitiam scindas, nec accepta injuria, veluti odio; sed reconciliatus, ac ferventi quasi amore sensim diffeces, aut ut dulciter penitus solvatur; subinde tu congrediaris, & si occasio urgeat, quasi per negotia breviter alloquere, mensæ adhibe, ut non solum tunc videaris amicus, quando co eguisti.

Si alicui de Patroni benevolentia confidas, intellige Patronum amicum, cui rei maxime afficitur, ægerrime, aut nullatenus daturum, persuade dicenti, ut eam petat, & ubi repulsam tulerit, quod tam exigua res ei negata, quasi aliud agendo exaggera.

Suade, ut ab amico res petat mutuo, quas probabiliter destructurus; ut equos pro longa via, vestes pro convivio, vel eo tempore, quo ipse indigebit; si ergo cedat, læsio, si non, perinde erit. Vel quascunque alias res non designato tempore redditionis, ut sic se monendo, laborandove lædat, pudeat eum occurrere alteri, & sic amicitia sensim frigescet.

Spargatur eum amici consiliis vivere, suis nihil posse, imò amicum domum ejus negare, etiam familiam, onera indicare, sic rarius convenient, & dissolventur; vel effice amico, ut concedat secretum, quod interea fac aliis innotescere, pluribus sic fidem suspectam habebis amici.
