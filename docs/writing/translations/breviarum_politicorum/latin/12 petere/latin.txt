PETERE.

Vide ne id, quod petis, danti marſupium oneret, aut multos labores exigat, idque satis fuerit amico indicare, quare egeas. Quod si ultrò non præstiterit, nec ad preces faciet; sed gratum pro præstitis te ostende, ut advertat eô ipsô te petere nova. Si rem gravem petiturus es, de aliis negotiis age, & velut aliud ageres, desideria explica. Magnates cautè roga, ne videaris imperare, intercessores adhibe, clarissimas personas, ut Prolem apud Parentem, dummodo eos non adhibeas, qui ipsa re indigent.

Tempus petendi eft, dum aliquis est lætus, quod fit die festo, & post prandium, non tamen, cum dormitat, nec inter alia negotia, dum illis distrahuntur, nec cum somno affliguntur, nec multa simul petere præsumas.

Cujus causam promovendam suscipis, ut ignotum fove: rarus esto cum eo congressus, quo honesto ac publici amore potius quam privati commodo, moveri videaris. Rationes accommoda personis, cum quibus agis, propone avaris lucra, ac damna; spiritualibus viris gloriam Dei; juvenibus laudes, & irrisiones à sociis; ambitiosis dignitates.

Privilegia, & schedas non petas à Dominis scriptas, tarde enim expedientur talia, fed scripta à te tempore opportuno, ut subscribat, subtrude. Non petas ab alio, quibus ille afficitur (maxime si fit tibi inutile,) aliqua rara: Nam si negabit, te læsisse putabit, & oderit; humanum enim est quem læsisti odisse; si concesserit, te velut indiscretum petitorem aversabitur.

Quia turpe est repulsam pati, nil pete, nisi de ejus obtentione certus, ideoque non petere, sed tantum necessitatem explicare juvabit.

Nunquam in aulâ despera. Nil istic adeo difficile est, quin patientià, & quàdam quasi importunitate superari possit.

In primordiis magnâ vigilantia præcave, ne ulla re existimationem tuam lædas. Nam qualia existimationis initia, talia ejusdem incrementa & decrementa esse solent, præcipue boni viri opinionem tibi concilia.

Rem, quam amas, nemo advertat te amare, priusquam fis in possessione; ideoque, vel desperationem ostende, vel sparge jam alteri esse destinatam, gratularique illi.

Si quid tibi negetur, suborna alterum, qui pro se petat, quo tu postea facilius rem obtinere possis.

Si quis honorem, quem tu petis, tibi præripere velit, mittas ad illum aliquem occultè, qui ei titulo amicitiae dissuadeat, & difficultates ostendat.
