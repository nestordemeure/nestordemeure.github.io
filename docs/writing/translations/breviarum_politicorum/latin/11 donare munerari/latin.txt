DONARE, MUNERARI.

Liberalis esto, quibus abundas, vel qui nunquam usuri sunt iis, da privilegia.

Nemo Magister suum discipulum ita doceat, ut is non speret, se posse aliquid amplius discere. Nec parens filio suo tantum det, ut hic aut nullo favore egere, aut nihil amplius sperare queat.
Item est de Domino respectu famuli, unde dentur praedia, ea sint, quae egeant Domini gratia v.g. lignis, aqua, molendino carent.

Si contractus, aut donatio fiat, clausula apponatur, ut ad libitum Domini sint revocabiles.

Si fit aliquis publico officio dignus & oblatum accipere detrectat, urge eum, ut illud tantisper accipiat, & postquam illud administrare susceperit, implica eum negotiis, ut ne possit illud facile dimittere: sine jactura honoris aut emolumenti cujusdam, cujus jacturam aegre ferret.

Gratia ita facienda, ut tibi nil decedat, sed v. g. poenas condona debitas in praemium, tributa nova, quae alioquin minus juste impositurus esses exemplo Vicinorum.

Quibus ipse uteris non sint nimis pretiosa, ut arma, equus, annulus &c. ut ea velut magnum munus, tuo levi damno donare possis.

Modi donandi non sint vulgares, sed v.g. ut sclopetum dones, cura explodi ad metam, eumque jaculanti Victori dona, vel ludo eum lubens amitte.

Si alicui personae rem gratam donare velis, ne promittas, quia detrectabit, promittere enim est petere, ut se excuset, aut saltem precibus emat. Bis dat, qui cito dat.

Qui suas res laudant coram aliis, invitant, ut eas petant audientes.

Ea, quae praedecessores statuerunt, non facile damna, praevide runt illi, quae tu non advertis.
Item gratias perpetuas non facile concede, quia oportebit fortasse mutari, nec amplius poteris.

Dona ne videaris projicere, neque, ut grata sint, coneris pretium intendere. Speculare, quibus quis necessitatibus urgeatur, & quando; & si aliis benefecisti, hoc aliis non dicas; offendes, & exprobrare videris: & si cogaris dicere, dic debitum fuisse, nec pro eo gratias egere, aut velle acceptare. Si quid tibi donetur, (et si minimum) cave ne sis ingratus.
