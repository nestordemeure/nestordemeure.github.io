NOSCE TE IPSUM.

An ira, metu, temeritate, aut aliqua passione vitiosa labores?

Qui defectus in moribus, in mensa, in templo, in conversando, ludendo, & aliis actionibus, maxime socialibus, te notent?

Omnia membra corporis examina: an oculus insolentior, pes aut caput justo inflexiores, ruga in fronte, labiorum extremitates mundae, tardior aut velocior incessus?

Cum quibus agas, an sint homines laudabiles, fortunati, prudentes?

Quo tempore maxime incautus reddaris, an verbo, aut moribus cadas? An in mensa, dum potas? An in ludo, an in calamitate? Ubi juxta Tacitum: Molles sunt Mortalium animi.

Quae loca adeas, an suspecta, vilia, infamia, te non digna?

Actionibus tuis cave, ne cautio desit, ad quod servit libelli hujus lectio, quo loco, tempore, in qua dignitate, & cum cujus dignitatis persona agas?

Adnota singulos defectus, ut in iis mens hoc tibi strictius attendat.

Proderit quoties contigerit labi aliquid durius sibi injungere.

Si quis te laeserit, nil dic nec ullo signo prode iram, dummodo tales sint circumstantiae, uti frustra tuum zelum ostenturus sis, nec tibi satisfacere possis; sed simulate minime laesum, & expecta opportuniorem horam.

Nil ostende in vultu praeter humanitatem, aut etiam affectum benevolentiae. Non facile ad quamvis lepiditatem ride.

Omnes stude tibi habere perspectos; Tua secreta nulli unquam prode; alia expiscare.

Nil indecori loquere, aut fac coram ullo, et si naturale, & non malitiosum sit, quia tales alii despicunt.

Constanti incessu modestiam serva, alioquin acribus oculis observa omnia, & prudenti supercilio curiositatem finias. Tales habentur pro prudentibus, astutis, & accuratis.
