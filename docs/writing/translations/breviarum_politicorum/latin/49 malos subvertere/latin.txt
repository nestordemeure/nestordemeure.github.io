MALOS SUBVERTERE, DEPONERE.

Si deponendus sit quispiam ab officio, priùs illi non subministranda per aliquod tempus pro necessariis pecunia, ut debita talia contrahat, qualia suffectura in poenam, dum ab officio removendus debita non satis habendo, ut ipsi creditores ab eo exigant; Sic tu sine molestia cum pecunia punivisti.

Si quis Domini potiatur gratia, depone illi pecuniæ summa, vel rem, quam Dominus accuratissime claudit, vel quæ uxorem maxime concernit, noctu ei aufer, idque conveniendum per modum joci) & simul præmonendus Dominus, ut attendat sibi insidias, & corruptum esse famulum, quæ omnia præmeditanda.

Si timetur ne læsus turbas concitet, ut velis Ducem exercitus officio privari, priùs eum ex abrupto vinciri procura, alium gratum ita occulte redde, ne id appareat; & tandem exercitum ejus parti trade, da solutionem exercitui ex tuo, ne amissum desideret Ducem.

Si aliquis clamose nimis in mensa, v. gr. disputet, falsum afferat, jube chartam afferri, ut suam opinionem scribat, eidem subscribat, cras de ea litiget, & si quem fastuosum advertas tuum ambire officium, cui sit impar, ut si sis Dux belli; nam in hoc genus maxime cadit æmulatio. Hostem exaspera, difficilia omnia redde, tibi tamen quo ad castellum commeatum optime provide, pete velut alio bello distractus, ut ille tibi succedat, nec illi rationem belli, aut locorum, aut hostis redde, sic in angustias incidet, nec propera ad succurrendum, donec se & te cognoverit.

Si expediat aliquos juvenes mollissime subverti, ut effoeminate tractentur ingenia in vita, canendo, pingendo, sculpendo, frangentur; Præfectus servos habeat, quibus nil pensi in honesto ad omnia venales sint cupidines Juvenum sequantur non regant. Idem est de aliis, quibus servos tales fugere desperatos, ut in illos impingant languidi, segni venatori venatores mitte, per ignotum quempiam ab amico ejus literas responsorias, & illas velut ignavia ferentis amittere sine, ut a pluribus legantur, ut negotia ejus non succedant, multa agenda ei simul impone, ut nihil obtineat, multa petenda, quærenda suade. Animalia illius, quibus oblectatur, arte interfice, v. g. cibis piperatis, crocatis consigna, ut rabidus reddatur. Equum quo usurus medicamenta altera, ut accepto sessore furiosus reddatur; Ingentia præmia appone, ut ad leonem, v. g. ingrediatur, in rem evidenter periculosam incidere videbis.
