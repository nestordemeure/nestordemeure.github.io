PRUDENTIAM ACQUIRERE.

Ut plurimum sileas & aliena consilia audias, & bene apud te expendas. Attende ne passione amoris abripiaris. Non nimium tua aestima dicta, facta. Inutilibus rebus te non occupa, & quae nulli in posterum usui, denique alienis negotiis te non implica. Aliis gloriam factorum, etiam si illis attuleris grande monumentum, liberaliter transcribe, redibit illa ad te, & quidem cum favore, id est, sine invidia. Iram cave, & vindictam: Cum alienae virtutes narrantur, libenter audi. Raro nova mirare. Consilia raro da.
Nihil facias ad aemulationem. Lites vita, etiam aliquando cum tuo damno, res tuas, quae sunt pretiosae, aut facile appetendae, nemini ostende.

Si aliquis te ad aliquid faciendum impellat, vide, ut se in partem periculi offerat.

Si hortatio, petitio, & similia facienda, & negotium aliquod suscipiendum, lege prius, & quaere in Historiis similes casus, ut informeris. Legendi subinde Rhetores, illi enim suggerunt modos invidiam excitandi, retorquendi, excusandi, minuendi &c. utendum quandoque verbis ambiguis, ut ex tua dictione utrique parti fiat quid perspectum, nihil autem sit conclusum, sed diversa interpretatione semper elabi possis. Cogit enim ad hoc aliquando necessitas, qua arte juxta Nazianzenum Aristoteles tuas opiniones conscripsit.

Hoc genere utere in libris, in odiofis literis, consiliis, pro utraque parte rationes per modum discursus formando, cui vero adhaereas, aut adhaerendum sit, minime declarandum; Et declarationis quidem loco digressio fiat, vel amphibologia, optando, apprecando, aut affectum tuum per aliquem modum Rhetoricum declarando; sine te admoneri, etiam de falsis, nec te excusa, quia nemo deinde monebit, sed potius omnem affectum ostende, quia hoc usui: quae inutilia dicet, sine transire, aliqua etiam refelle.

Exerce te in hoc, ut semper pro utraque parte rationes possis dare; ad hoc lege Rhetorum modos, & Apologias.

Si sis legatus, & cum hoste agas, quidquid ab eo muneris acceperis, Principi tuo perscribe, ut suspicione infidelitatis amoliaris, & hoc ipsum aliis casibus applica. 

Legatum eum non mitte, qui tibi adversatur, quia contraria consilia dabit.

Consiliarios diversi temperamenti & ingenii adhibe (moderatos enim invenire rarum) frigidum unum, alterum igneum, lenem, & asperum consule; sic ex diversis consiliis quod ex re tua visum fuerit, quam maxime statuas & decernes optime.

Semper attende versus quam partem fortuna flectatur, aut flecti possit, etiam minimos Principis servos partibus tuis addictos habe.

Singulis, aut certis diebus impende aliquot horas, quibus cogites, si hoc vel illud acciderit, quomodo agendum.

Circa famulos, amicos, habe diarium, cujus folia in quatuor columnas dividas. In prima nota damna accepta ab illo, qui officio defuit. In secunda quid illi contuleris boni, et quo labore tuo. In tertia quid ille tibi praestitit. In quarta quid ille a te incommodi acceperit, et quos labores extraordinarios ipse imposueris: sic in promptu contra querelas et jactantiam habebis, quod reponas. His regulis singulis diebus in colloquio utere.

Juste aut injuste a superiore reprehensus, semper coram aliis cum excusa, et bene de illo loquere.

Haud facile scripto alicui promitte, maxime foeminis.

Quod te maximo affectu, et appetitu trahit, id (si potes) evita potius, vel saltem consultissime ei tenda. Tua, et si sint firmisima, numquam obest magis firmare, quantum fieri potest, et tuam actionem postquam ea transiit, et alienam examina, quid illi defuerit, quando capi potuit, quando melius institui, et cetera.
