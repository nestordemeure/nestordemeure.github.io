LAUDES PROPRIAS AUDIRE, DICERE.

Providendum, ne vel in comparationem vergant, vel singulares, et si vera, quia rarò rara fidem inveniunt.

Si quis palam te laudet coram Principe, dubita ne te clam accusaverit. Cum maximè laudaris, adverte ne in caveam ducaris. Ubi omnia tua laudantur, vel pro omnibus gratiæ aguntur, & omnibus antepositus es, suspecta omnia habe.

Ne per jactantiam totum, quod potes, dicas, quem sic adversarium informabis.

Si velis gloriam tuam libellis, quales sint, qui panegyricos continent, divulgare, tali libello id age, qui facilè ab omnibus coëmetur, & in variis mundi partibus aestimetur. Ideoque Authores talium, praenoscendi, & tuum nomen laudesque interferant; plus enim hæc te divulgabunt, quam ingens volumen, quod nullus empturus aut lecturus.
