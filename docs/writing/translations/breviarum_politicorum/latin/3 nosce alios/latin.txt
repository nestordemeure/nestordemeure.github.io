NOSCE ALIOS.

Multum noscitur in morbo, ebrietate, poculis, joculis, ubi agitur de lucro, aut damno, in ludo & itinere, ubi laxatis animi officiis, facilius è latebris prodeunt ferae. In afflictione, maxime in injuriosa &c. Hae occasiones observandae, in his agendum cum illis, quos nosse velis.

Multum juvat frequentare ejus Amicos, Filios, Pueros, Familiares, Famulos, qui facile munusculis corrumpi possunt, & multa prodere.

Quod suspicaris alterum cogitare, ejus oppositum inducas in sermonem, laudando: si is contrarium cogitat, vix erit tam cautus, ut se non prodat, defendendo, aut apponendo aliqua, ut contrarium sentire ostendat.

Quibus vitiis quis laboret, hac arte nosces. Induc in sermonem, quae vitia maxime occurrunt, & quibus Amicus maxime posset laborare; quo laborabit, illud acerrime oppugnabit, & execrabitur. Sic Concionatores illis fere laborant vitiis, quae ardentissime accusant.

Pete consilium de re aliqua, post aliquot dies age cum eodem, Dei enim Providentia facile mendaciorum obliviscimur.

Finge te habere notitiam alicujus rei, & coram eo, quem putas scire, refer, ille te corrigendo notitiam suam prodet.

Vide cum quibus quis conversetur, nam noscitur ex socio, &c.

###############################################################################

Lauda aliquem, vel in afflictione solare, quia in hujusmodi casibus erumpunt obscuræ, & occultæ cogitationes.

Pellice aliquem, ut vitam suam narret (quod fieri poteft, si tuam narres fingendo) quas nequitias alteri intulerit, hinc habebis locum argumentandi de præsentibus; sed tu cautus esto, ne tuam prodas. 

Scientiam sic explorabis, v. gr. Epigramma aliquod da legendum, si laudat nimium, & sit vile, exiguus Poëta est; si laudat, in quantum est laudabile, Poëta est. Sic de cibis inser fermonem, nofces gulofum; Idem est de aliis vitiis & virtutibus.

Juvat proponere, in confeffu, ut de re ferat judicium per modum joci, quid quisque valeat, quas virtutes habeat, cui sit par officio? sæpe enim joci multum de vero traxere.

Poteris etiam aliquando medicum agere, talia cibo immiscendo, quæ illos exhilarent, & reddant loquaces &c.

Maligni hominis indicium est, qui frequenter contradicit; sæpe ad rixas descendit talis.

Qui multum se jactant sua prædicantes, non multum timendi sunt. Canis enim timidus vehementius latrat, quàm mordet.

Phantaftici sunt, qui sunt scrupulosi, tristes, multæ orationis, vocales, qui ungues habent nimium breves, qui faciunt mortificationes externas sine internis.

Vanum & ex mendicitate elevatum agnoscēs, si de victu, amictu queri incipiat; mendici enim elevati talia præ nobilibus affectant.

Secretum vix tenent vino, & Veneri dediti, quia hi mancipia sunt Amafiæ, illi inconsiderantia effutiunt, quæ sobrij tacuissent.

###############################################################################

Falsum & jactabundum sic tenebis, dum unus illorum itinera, peregrinationes, militiam, gesta enumerat tot, &tot annos in illo loco egisse. Tunc summam omnium computa, roga deinde alia occasione, quo anno haec inceperit, quo desierit, quot annos vitae habeat; magna disconvenientia patebit. Item quot turres illa urbs habeat, aut arcem celeberrimam, cujus nomen finge, an noverit, interroga: vel tanquam omnium conscius, gratulare illi, quod periculum hoc vel illud evaserit.

Probum Virum, & ejus pietatem nosces, si in ejus vita observetur concordia, si ambitio & loci dignioris appetitus desit; non sit affectata modestia & in omnibus compositio; non effeminatus sermo, non nimis exterior mortificatio ostendatur, nimis parum bibendo, edendo, & c.

###############################################################################

Naturâ melancholici sunt aut phlegmatici, qui se maxime alienos ab ambitione & fastu jactant, & qui læsi Attim amicè agunt.

Astuti plerumque sunt, qui habent affectatam lenitatem, in naso monticulum, & acres oculos.

Petatur ab aliquo consilium aliquod, agnoscetur ejus prudentia, dexteritas &c. Unde etiam fingenda est mens anceps, & ambigua.

Qui facile promittit, parum ei fide, quia mendax & fallax est.

Secreti tenacem judica, qui tibi per nullam amicitiam secreta ab alio pandat, ideoque suborna talem, qui ei concredat, aut qui à te concredita ab eo petat; sed facilius solent aperire fœminis, puerisque dilectis, & iis, quos quisque majores & superiores amat; si tibi alienum secretum prodat, nihil ei committe, quia potest habere, quem tantum diligat ac te.

Literas subditorum suorum juvabit interdum intercipere, relegere & ad eas respondere.

Qui nimis multa peculiaria, & nitida habent, effœminati, & fere parum sancti sunt.

Qui nimis arma decora habent, fere parum milites; nimium instrumenta artis culta, parum artifices, nisi excuset ætas juvenilis. Item qui suæ naturæ nimis indulgent, atque nimium formosi & amabiles, sunt parum docti.

Adulatorem sic deprehendes: Finge te aliquid fecisse, quod clare sit absurdum, illudque jactabundus refer: Si laudaverit, adulator est, secus si saltem siluerit.

Amicum falsum advertes: Nuntiet illi tertius à te instructus, te ad extrema esse redactum, jura quibus nitebaris, falsa esse deprehensa, si, velut non curaret, audierit, nunquam erit amicus. Mitte insuper qui ab eo tuo nomine consilium petat, & simul auxilium; advertes, qualis fit; ac probatâ virtute, simula tibi omnia falso nunciata fuisse.

Indocti produnt se nimio nitore in suis rebus, ornatu parietum, cura lecti, aut si quid minus latinum proferatur, rident, & ostendunt se advertere.

Parvæ staturæ homines caveas, sunt enim pertinaces, fastuosi, &c.

Amicorum concordiam sic explorabis: aliquem eorum nominatim vitupera coram alio, vel lauda; tunc vel ex silentio, vel frigido responsio advertes totam rem.

Propone in concessu aliquos casus, quomodo in tali, vel tali casu procedi possit ingeniosè, ex responsio cujusvis ingenium & astutia patebit. Item propone quomodo tales, vel tales decipi possint, injice sermonem de persecutionibus, plurima se passum probabit, qui plurima dicet.

Mendaces plerumque natura sunt, qui dum rident, habent fossulas in genis.

Qui curant nimis suam pellem, ab his parum metue. Ex juvenibus & nimium senibus plurimum in quovis negotio noscitur.

Simulator est, qui de eadem Re, & benè & malè loquitur, ad quod occasio ei danda est.

###############################################################################

Frequenter exigui judicii sunt, qui multas linguas sciunt, quia multa memoria judicio obesse solet.

Si quis magnas virtutes subito prae se ferat, qui alias fuerat vitiosus; suspectum habe.

Quem putas dicta tua prodere, coram illo loquere aliqua singularia, & talia, quae coram nullo alio dixeris, si prodatur dictum, habes delatorem.

Si narrent alii somnia sua, saepius diverfa roges, & discursu facto multum nosces secretum animum. Ut si quis se tui amantem dicat, expiscare alio tempore somnia, si nunquam de te somniat, fictus est amor.

Alterius erga te animum explora, studia ostendendo, aut te ejus inimicum fingendo.

Nullius vitii praxim ostende te scire, nec narra aliorum vitia cum vituperio, aut zelo nimio, iisdem laborare judicaberis.

Si accusator alium proditurus ad te veniat, simula id jam audiisse & plura alia; tunc videbis, quod suspiciones & particularia addet, quae non fuisset alias dicturus.

Qui cum canibus, pueris jucundis nimis tenere agunt, molles sunt.

Qui ficta voce cum ficta tusfi loquuntur, effeminati, proni in Venerem; sic & qui nimis comptuli, adornati, aliorum oculis placere cupientes, & junioris aut foemineae aetatis nimis observantes.

Falsarii sunt, qui omnia nimis facile annunciant, nimis probant omnia tua, quia simulata est haec amicitia. Qui coram te nimis acriter in alios invehitur, cavendus, quia tibi idem est facturus.

Secreti tenacem sic cape. Narra ei aliquid sub summo secreto, id ipsum & alteri narra cum eadem cautela, submitte tertium fraudis conscium, qui duos hos convocet, & secreti ipfis concrediti mentionem injiciat.
Qui ejus rei conscium esse significaverit, hunc pro proditore habe; qui vero ne tunc quidem secreti se conscium, esse ostenderit hunc tuum fac secretarium.

Alterius mentem ut agnoscas, suborna alium, cujus amator est, & per eum secretissima rescies.
